---
title: De vele kleine verschillen tussen Nederland en Duitsland
date: 2015-07-13 14:34 CEST
tags:
author: Cathrin
---

Afgelopen maand zijn wij entousiast begonnen aan ons CAPP-project in het Evangelisches Krankenhaus Oldenburg. Er kwamen meteen grappige verschillen tussen Nederland en Duitsland aan het licht. Als je in Duitsland trouwt is het bijvoorbeeld gebruikelijk de achternaam van de partner aan te nemen en de meisjesnaam te laten vervallen. Er moet dan ook direct een nieuw paspoort en rijbewijs worden aangevraagd waar de nieuwe naam op staat. Daarom begrepen de Duitsers ook niet waarom je in CAPP naast je eigen naam ook nog de naam van je partner kunt opgeven. Ook kwamen er verschillen aan het licht betreft de aanhef. Duitsers hechten veel waarde aan titels, daarom is er een nieuwe Duitse aanhef mét titel in CAPP gebouwd. Maar ook is het in Duitsland ongebruikelijk de initialen in de aanhef te gebruiken. In het Duits spreek je iemand heel formeel aan zonder de voornaam of voorletters te gebruiken, dus met 'Herr' of 'Frau', de titel en achternaam.

Ook zijn er verschillen aan de zachte kant van de implementatie. In Oldenburg gingen we 's ochtends direct aan de slag. Small talk doe je tijdens de lunch, onder het genot van een Currywurst en Pommes. Sowieso ligt de Duitse arbeidstijd erg hoog. De projectleidster begon 's ochtends om 7:00 uur en ging pas naar huis als het werk gedaan was - vaak rond 18:00 uur.
Ook wij van Defacto maakten langere dagen en gingen soms ook pas rond 18.00 uur richting Nederland.

Als het om Digitaal werken gaat zijn managers in het Duitse ziekenhuis nog niet zo ver. Er wordt regelmatig geïnformeerd naar de mogelijkheden om informatie uit het systeem uit te printen. In Nederland horen we dat eigenlijk nooit meer.

Ondanks alle verschillen in de cultuur en werkwijze zijn er ook belangrijke overeenkomsten, zoals de verplichting om aan te kunnen tonen dat medewerkers gekwalificeerd zijn. Ook in Oldenburg wil men de medewerkers meer verantwoordelijkheid geven, door hen bijvoorbeeld zelf te laten inschrijven op cursussen en inzicht te geven met het Kwaliteitspaspoort. Maar ook hier moeten ze een goede middenweg vinden tussen de eigen verantwoordelijkheid van de medewerker en de verplichte bekwaamheid.

Met wat kleine aanpassingen kan dit ook goed bij onze Oosterburen!
